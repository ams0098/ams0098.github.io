---
layout: post
title: Post Graduate Diploma in Earthquake Engineering at IEER, CUET: Future Prospective 
---

অনেকদিন পর লিখতে বসেছি, প্রসঙ্গঃ আমার বর্তমান (বর্তমানে পূর্বের) কর্মস্থল, আরও প্রাসঙ্গিক হবে যদি বলা যায়  ভূমিকম্প প্রকৌশল গবেষণা ইন্সটিটিউট বা ইন্সটিটিউট অব আর্থকোয়েক রিসার্চ (আইইইআর, চুয়েট সম্পর্কে) এর পিজিডি কোর্স সম্পর্কে।

*উদ্দেশ্য ঃ পোস্ট গ্র্যাজুয়েট ডিপ্লোমা সম্পর্কে বিস্তারিত বর্ণনা এবং ভূমিকম্প বিষয়ক পড়াশুনা করতে আগ্রহী শিক্ষার্থীদেরকে অনুপ্রাণিত করা।*

ইতোপূর্বে আমাদের দেশে ভূমিকম্প বিষয়ক সচেতনতা তেমনভাবে ছিলনা বলেই কোন ধরণের গবেষণা প্রতিষ্ঠান বেড়ে উঠেনি বললেই চলে, তবে সাম্প্রতিককালে বুয়েট এবং ঢাকা বিশ্ববিদ্যালয়ের মত জায়গাগুলোতে এধরণের গবেষণা প্রতিষ্ঠান গড়ে উঠছে। বর্তমানে আমাদের চুয়েটেও ডিজাস্টার এন্ড এনভাইরনমেন্টাল ইঞ্জিনিয়ারিং এবং ইন্সটিটিউট অব আর্থকোয়েক রিসার্চ গড়ে উঠেছে। এই বিষয়ের কিছুটা ইতিবৃত্ত……

প্রথমেই বলে রাখি ভূমিকম্প বিষয়টির সাথে সমাজের বিভিন্নস্তরের পেশার মানুষের কাজের নিবিড় সম্পর্ক রয়েছে, তারমধ্যে  একজন ভূতাত্ত্বিক (Geologist), সিভিল ইঞ্জিনিয়ার (Geotechnical and Structural Engineering) , আর্কিটেকচার, পরিকল্পনাবিদ (Urban Planner) এই পেশার কাজের সম্পর্ক বেশী, তবে ভূমিকম্প প্রকৌশল কথাটি বলতে স্নাতকোত্তর স্তরের প্রকৌশলবিদ্যার বিষয়টি বোঝানো হয়, যার মধ্যে পুরকৌশল বিভাগের অধীনে Geotechnical and Structural Engineering এ স্নাতকোত্তর পর্যায়ে থিসিস কাজের অংশ হিসেবে ভূমিকম্প সম্পর্কিত কাজের বিষয়গুলিই ব্যাপকভাবে বিদ্যমান। যদিও থিসিস কাজের অংশ হিসেবে ভূমিকম্প বিষয়ে গবেষণা করার সুযোগ থাকলেও অধিকাংশ ক্ষেত্রেই শুধুমাত্র ভূমিকম্প বিষয় কেন্দ্রিক কোর্স ঐ সকল বিষয়ের অধীনে নেওয়ার সুযোগ নেই বললেই চলে। আমাদের দেশের উচ্চশিক্ষার পদ্ধতি যথেষ্ট উন্মুক্ত না হওয়ার কারণে দুঃখজনক হলেও সত্য যে আমাদের দেশে এক বিষয়ে স্নাতক সম্পন্ন করলে পরবর্তীতে ঐ অন্য সংশ্লিষ্ট বিষয়ে স্নাতকোত্তর করার সুযোগ নেই বললেই চলে। বাইরের দেশে ভূমিকম্প প্রকৌশলে উপরের উল্লেখিত বিষয়গুলো থেকে স্নাতক সম্পন্ন করা শিক্ষার্থীদের জন্য খুবই স্বাভাবিক বিষয়। যার ফলে আমাদের দেশের ভূমিকম্প প্রকৌশল বলতে এখনো পুরকৌশলবিদ্যার উপরের পড়াশুনাকেই বোঝায়।  

পৃথিবীর ভূমিকম্পপ্রবণ দেশগুলোতে ভূমিকম্প প্রকৌশলের উপরে  উচ্চশিক্ষা গবেষণাকাজে ব্যাপ্তি ও ভূমিকম্প ঝুঁকি নিরসনে বিশ্ববিদ্যালয়গুলোতে  আলাদা করে ভূমিকম্প গবেষণা ইন্সটিটিউট গড়ে উঠেছে। আমাদের দেশেও ভূমিকম্প ঝুঁকি নিরসনে প্রথমবারের মত চুয়েটের অধীনে ভূমিকম্প প্রকৌশল গবেষণা ইন্সটিটিউট বা ইন্সটিটিউট অব আর্থকোয়েক রিসার্চ (আইইইআর, চুয়েট) যাত্রা শুরু করে ২০১২ সালের শেষের দিকে। যদিও এই ইন্সটিটিউটটি পূর্বে ভূমিকম্প প্রকৌশল গবেষণা কেন্দ্র হিসেবে ১৯৯৯ সাল থেকেই পুরকৌশল বিভাগের অংশ হিসেবে কার্যক্রম করে আসছিল, পরবর্তীতে আমাদের দেশের ভূমিকম্প ঝুঁকির গুরুত্ব অনুধাবন করে পূর্ণাঙ্গ ইন্সটিটিউটে রূপান্তর হয় এবং ২০১৫ সালের জানুয়ারী মাসে বাংলাদেশে প্রথমবারের মত ভূমিকম্প প্রকৌশল বিদ্যায় পোস্ট গ্র্যাজুয়েট ডিপ্লোমা কোর্সে শিক্ষার্থী ভর্তি হয় এবং একই বছরের জুলাই মাসে একই বিষয়ে মাস্টার্স কোর্স চালু হয়। 

*পোস্ট গ্র্যাজুয়েট ডিপ্লোমা কোর্সটি কি?*

আমাদের দেশে একটি ভ্রান্ত ধারণা প্রচলিত আছে যেখানে ডিপ্লোমা শব্দটিতে আমরা নাক সিটকায় কোন কিছু ভালভাবে না জেনে!!! স্বাভাবিকভাবেই ‘পোস্ট গ্র্যাজুয়েট ডিপ্লোমা’ শব্দটি আমাদের চুয়েটের পরিসরে নতুন হলেও সারা পৃথিবীর অনেক নামি প্রতিষ্ঠান এবং আমাদের দেশের বুয়েট, ঢাকা বিশ্ববিদ্যালয়ের মত জায়গাতে একই রকমের কোর্স চালু রয়েছে। অনেক ক্ষেত্রেই প্রকৌশলবিদ্যা কিংবা অন্যান্য পেশাজীবী মানুষজন যাদের স্নাতকোত্তর গবেষণার জন্য পর্যাপ্ত সময় নেই তাঁদের জন্য মাস্টার্স লেভেলের গবেষণার অংশ সংক্ষিপ্ত করে অথবা থিসিসের পরিবর্তে সংক্ষিপ্ত প্রকল্পযুক্ত করে যে ডিগ্রী প্রদান করা হয় সেটাই পোস্ট গ্র্যাজুয়েট ডিপ্লোমা, সোজা বাংলায় অধিকাংশ ক্ষেত্রেই স্নাতকোত্তর পর্যায়ের গবেষণা থিসিস ছাড়া মাস্টার্সকেই ডিপ্লোমা বলা হয়ে থাকে। আর মজার বিষয় হচ্ছে বর্তমান বিশ্বে উচ্চশিক্ষারদ্বার উন্মুক্ত হয়ে যাওয়ায় ব্যাচেলর ডিগ্রীর পরে অনেক বিশ্ববিদ্যালয়ে যেমন সরাসরি পিএইচডিতে ভর্তি হওয়ার সুযোগ আছে তেমনি অধিকাংশ বিশ্ববিদ্যালয়ে যেখানে মাস্টার্স ডিগ্রী যোগ্যতা হিসেবে চাওয়া হয় সেখানে এই ‘পোস্ট গ্র্যাজুয়েট ডিপ্লোমা’ কে মাস্টার্স ডিগ্রীর সমমানে দেখা হয় যদি মাস্টার্স এর সমপরিমাণ কোর্সওয়ার্ক থাকে যেটা আমাদের চুয়েটের ভূমিকম্প প্রকৌশলে পোস্ট গ্র্যাজুয়েট ডিপ্লোমাতে রয়েছে। 

তাহলে প্রশ্ন হচ্ছে আমি কেন কষ্ট করে মাস্টার্স করতে যাব যদি এই পোস্ট গ্র্যাজুয়েট ডিপ্লোমা দিয়েই কাজ হয়? আসলে যদি কেউ একই বিষয়ে মাস্টার্স করা একজন শিক্ষার্থীর গবেষণা বিষয়ক শিক্ষায় অনেকটা এগিয়ে থাকে এবং সে অবশ্যই আবেদনের ক্ষেত্রে একজন পোস্ট গ্র্যাজুয়েট ডিপ্লোমাধারী শিক্ষার্থীর চেয়ে অগ্রাধিকার পাবে। কিন্তু বর্তমানে আমাদের দেশে গবেষণা শিক্ষায় পর্যাপ্ত সুযোগ ও নিয়মিত প্রকৌশল বিষয়ক মাস্টার্স কোর্সের ডিগ্রীর প্রচলন নেই বলেই 'পোস্ট গ্র্যাজুয়েট ডিপ্লোমা’ উচ্চশিক্ষা বা সংশ্লিষ্ট বিষয়ক চাকরির জন্য আমাদের শিক্ষার্থীদের  জন্য বড় একটি সুযোগ। 

*কিভাবে চুয়েটের আইইইআরের  'পোস্ট গ্র্যাজুয়েট ডিপ্লোমা’ কোর্সটি উচ্চশিক্ষা আবেদনে মাস্টার্সের মত সমান গুরুত্ব পায়?*

প্রথমেই যদি আমরা Postgraduate Diploma লিখে গুগলে সার্চ করি তাহলে আমদের সকল কনফিউশন দূর হয়ে যাবেঃ
A postgraduate diploma or degree (PGDip, PgDip, PG Dip., PGD, PgD, PDE) is a postgraduate qualification awarded after a university degree.

>*What is the equivalent of post graduate diploma?*

>Certificates and diplomas. The Postgraduate Certificate (PG Cert) and Postgraduate Diploma (PG Dip) are taught qualifications, and are not awarded for research. These qualifications are approximately intermediate in academic level between a first (Bachelor's) degree and a Master's degree.

দেশভেদে এই কোর্সটির ভিন্নতা রয়েছে তবে সাধারণ ভাষায় এটি মাস্টার্স লেভেলের তবে মাস্টার্সের চেয়ে কম সময়ব্যাপী কোর্স। সাধারণত একজন শিক্ষার্থীর শিক্ষাগত যোগ্যতা কিংবা আবেদন পত্র যাচাই করা হয় তার ট্রান্সক্রিপ্ট দিয়ে অর্থাত ঐ শিক্ষার্থী কি কি কোর্স সম্পন্ন করেছে। আমাদের দেশে একজন ফুলটাইম শিক্ষার্থী এক সেমিস্টারে মাস্টার্স লেভেল এক সেমিস্টারে ১২ ক্রেডিট কোর্স নিতে পারে এবং সঠিকভাবে মাস্টার্স শেষ করতে ৩৬ ক্রেডিট বা তিন সেমিস্টার দরকার হয় যার মধ্যে ১৮ ক্রেডিট কোর্সওয়ার্ক এবং ১৮ ক্রেডিট থিসিস থাকে। যেখানে আমাদের আইইইআরের ডিপ্লোর্সে কোর্সটি ১৮ ক্রেডিট কোর্সওয়ার্ক এর সাথে  শুধুমাত্র ৩ ক্রেডিট থিসিস/প্রজেক্ট  নিয়ে ডিজাইন করা অর্থাৎ এই কোর্সটি সম্পন্ন করতে সর্বমোট ২১ ক্রেডিট বা ২ সেমিস্টারের প্রয়োজন হয়। কোর্সটি যেহেতু এখন পর্যন্ত সিভিল ইঞ্জিনিয়ারিং এর সাথে সামঞ্জস্য শুধুমাত্র সিভিল এবং সংশ্লিষ্ট বিষয়ের শিক্ষার্থীরা আবেদন করতে পারে। 

বর্তমানে আমেরিকা কিংবা অস্ট্রেলিয়ার বেশিরভাগ জায়গায় পিএইচডি কোর্সে আবেদন করতে চাইলে মাস্টার্স দরকার লাগে না। সুতরাং মাস্টার্স কিংবা পিএইচডি আবেদনে একটি মাস্টার্স চলমান থাকার চেয়ে একটি সম্পন্নকৃত পিজিডি ডিগ্রীর গুরুত্ব অনেক বেশী। আর ইউরোপের ক্রেডিট সিস্টেমকে বলা হয় European Credit Trasfer System (ECTs) যার বোলনিয়া কনভেনশন অনুযায়ী পৃথিবীর অন্যান্য দেশে যদি কেউ পাঁচ বছর পূর্বে পড়ালেখা থাকে তবে তাকে পিএইচডি ভর্তির যোগ্য বলে বিবেচনা করা হয়ে থাকে। আর আমাদের দেশের ব্যাচেলর ডিগ্রী ৪ বছর হওয়ার কারণে  'পোস্ট গ্র্যাজুয়েট ডিপ্লোমা’ কোর্সটি বড় একটি সুবিধা। আমাদের ইন্সটিটিউট থেকে এই কোর্সে পাশ করা একজন ছাত্রের এ বছর সুইজারল্যান্ডের উপরের দিকের বিশ্ববিদ্যালয়ে মাস্টার্স সমমানের যোগ্যতা বিবেচনা করে  ভর্তির হওয়ার সুযোগটিই আমার উপরের কথার যথার্থতা প্রমাণ করে।


>সংক্ষিপ্ত পরিক্রমাঃ নতুন ইন্সটিটিউট হিসেবে যথেষ্ট সীমাবদ্ধতা থাকলেও এখন পর্যন্ত প্রথম ব্যাচে ৪ জন ও ২য় ব্যাচে ১ জন শিক্ষার্থী ভূমিকম্প প্রকৌশলে পোস্ট গ্র্যাজুয়েট ডিপ্লোমা ডিগ্রী অর্জন করেছে, দ্বিতীয় ব্যাচের কোর্স চলছে এবং অচিরেই তৃতীয় ব্যাচের ভর্তি প্রক্রিয়াধীন রয়েছে, একই সাথে মাস্টার্স কোর্সও চলমান আছে। ইতোমধ্যেই প্রতিষ্ঠানটি ১৭ ডিসেম্বর ২০১৫ তারিখে একটি জাতীয় পর্যায়ে কনফারেন্স আয়োজন করেছে। এছাড়া আন্তর্জাতিক সেমিনারে অংশগ্রহণের পাশাপাশি কোর্স ওয়ার্কের অংশ হিসেবে পাঠদানকে বাস্তবমুখী করতে নিয়মিত সেমিনার, কর্মশালা, স্ট্রাকচারাল সফটওয়্যার বিষয়ক ট্রেনিং, শিক্ষা সফর আয়োজন করে থাকে। এছাড়া ইউজিসির অধীনে ভূমিকম্প বিষয়ক গবেষণা প্রকল্প কার্যক্রম চালু রয়েছে। বর্তমানে বুয়েট ও চুয়েটের পুরকৌশল বিভাগের সহযোগিতায় ইন্সটিটিউটের শিক্ষা কার্যক্রম পূর্ণাঙ্গভাবে চালু রয়েছে এবং সময়ের সাথে সাথে প্রতিষ্ঠানটির কলেবর বৃদ্ধি পাচ্ছে। প্রতিষ্ঠাটি সম্পর্কে বিস্তারিত তথ্য পাওয়া যাবে নিম্নোক্ত ওয়েবসাইটেঃ
[IEER Webpage](http://www.cuet.ac.bd/ieer/)
আমার এই লেখাটি উল্লেখিত প্রতিষ্ঠানের প্রচারের চেয়েও সঠিক ধারণা এবং যথাযথ তথ্যাদি দিয়ে এই কোর্সটিতে আগ্রহী শিক্ষার্থীদের অনুপ্রাণিত করাটাই উদ্দেশ্য।
