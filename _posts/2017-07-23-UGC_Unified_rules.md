---
layout: post
title: বিশ্ববিদ্যালয়ের শিক্ষক নিয়োগে অভিন্ন নীতিমালা ও প্রাসঙ্গিক বিষয়াবলী 
---

লেখকঃ রামকৃষ্ণ মজুমদার
সহকারী অধ্যাপক, চট্টগ্রাম প্রকৌশল ও প্রযুক্তি বিশ্ববিদ্যালয়। বর্তমানে যুক্তরাষ্ট্রের কেস ওয়েস্টার্ন রিসার্ভ ইউনিভার্সিটিতে পিএইচডিতে অধ্যয়নরত। Email: rkmazumder@gmail.com
এবং

মোঃ শাহিনুর রহমান
সহকারী অধ্যাপক, বাংলাদেশ প্রকৌশল ও প্রযুক্তি বিশ্ববিদ্যালয়। বর্তমানে যুক্তরাষ্ট্রের জর্জ ম্যাশন ইউনিভার্সিটিতে পিএইচডিতে অধ্যয়নরত। Email: shaheen01buet@gmail.com

বিগত কিছুদিন ধরে আমাদের শিক্ষক সমাজের মাঝে কিছুটা অস্বস্তি বিরাজমান বিশ্ববিদ্যালয় মঞ্জুরি কমিশনের প্রস্তাবিত অভিন্ন নীতিমালা প্রণয়নের কারণে। নতুন প্রস্তাবিত নীতিমালায় যেমন নতুন শিক্ষকদের নিয়োগ ও পদোন্নতিতে সুস্পষ্টভাবে বর্তমান প্রচলিত নীতিমালার থেকে অনেকটা অমসৃণ করা হয়েছে এবং পাশাপাশি অনেক অসংগতি রয়ে গেছে। একারণে শিক্ষক সমাজের অধিকাংশের মধ্যে গভীর অসন্তোষ রয়েছে এবং ইতোমধ্যেই অনেকগুলো বিশ্ববিদ্যালয়ের শিক্ষক সমিতি এই নীতিমালাকে প্রত্যাখ্যান করেছে। আমারা যদি একটু গভীরে বিশ্লেষণ করি আমাদের দেশের চাকুরীতে যে কোন বেতনস্কেল প্রণয়নের সময় দেখা যায় আমাদের দেশের শিক্ষক ও প্রথম শ্রেণীর অন্যান্য কর্মকর্তা, বিসিএস ক্যাডারদের সাথে তুলনা করা হয় এবং একারণে এই দুই শ্রেণীর পেশাজীবীদের মাঝে একটা মনস্তাত্ত্বিক দ্বন্দ্ব কাজ করে। এর অন্তরায় আমাদের দেশের শিক্ষক নিয়োগ ও অন্যান্য সরকারী চাকুরীর মাঝে বিদ্যমান নিয়োগ ব্যবস্থা।

১। বিশ্ববিদ্যালয় সর্বোচ্চ বিদ্যাপীঠ এবং শিক্ষকতার উচ্চতর ধাপের ক্ষেত্রে পিএইচডি ডিগ্রী ও গবেষণাপত্রের প্রয়োজন হয়। যদিও আমাদের দেশে শিক্ষকতায় চাকুরীতে শুরুর ধাপে শুধুমাত্র স্নাতক ও স্নাতকোত্তর (মাস্টার্স/এমফিল) ডিগ্রী ও ঐ পর্যায়ে রেজাল্ট ভাল থাকলেই যোগদান করার সুযোগ আছে, তবে পরবর্তী ধাপে পদোন্নতির জন্য পিএইচডি, পোস্টডক্টরাল ডিগ্রীর প্রয়োজন হয়। যার ফলে শুরুতে যোগদানের ক্ষেত্রে উচ্চতর ডিগ্রী ছাড়া যোগদান করা গেলেও উপরের ধাপগুলোর যোগদানের জন্য শিক্ষাগত যোগ্যতা বিশ্বের অন্যান্য দেশের সমমান। তাই শুরুতে যোগদানের ক্ষেত্রে আমরা যতটা সহজে অন্যান্য চাকুরীর সাথে বিশ্ববিদ্যালয়ের একজন প্রভাষকের বেতন কাঠামো, শিক্ষাগত যোগ্যতা তুলনা করে থাকি, সেইটা কিন্তু পরবর্তী ধাপের জন্য অন্যান্য চাকুরীর মত নয়। পরবর্তী পদগুলোতে পদোন্নতি পেতে অন্যন্যা চাকুরীতে সাধারণত উচ্চশিক্ষা বাধ্যতামূলক নয়। আর এই বৈষম্যের ক্ষেত্রে বিশ্ববিদ্যালয়গুলোতে সহযোগী অধ্যাপক ও অধ্যাপক পর্যায়ে পদোন্নতি পেতে পিএইচডি ডিগ্রিধারী ও গবেষণাপত্র থাকলে অন্যান্য চাকুরীর তুলনায় কম সময়েই পদোন্নতি পাওয়ার সুযোগ রয়েছে। 

২। বর্তমানে যখনই শিক্ষক সমাজের পদোন্নতি কিংবা বেতন কাঠামো নিয়ে আলোচনা করা হয় স্বাভাবিকভাবেই অন্যান্য চাকুরীর সাথে তুলনার প্রশ্ন চলে আসে এর কারণ হচ্ছে আমাদের প্রচলিত বেতন কাঠামো। শিক্ষকদের মাঝে বহুদিন ধরে স্বতন্ত্র বেতনকাঠামোর দাবি করে থাকলেও তা বাস্তবায়নের হয়নি। আমাদের উপমহাদেশ বা অন্যান্য দেশে যোগ্যতার নিরিক্ষে শিক্ষকদের বেতনকাঠামো আলাদা এবং অন্যান্য কর্মক্ষেত্রের চেয়ে বেশী হলেও আমাদের দেশে তা হয়নি। সার্বিকভাবে অন্যান্য সরকারী চাকুরীর মত করে শিক্ষকস্তরে আলাদা করে অন্যান্য সুযোগসুবিধাও কম থাকে। যদিও যারা শিক্ষকতা করতে আসে তাঁরা জেনে বুঝেই এই মহান পেশায় আত্মনিয়োগ করে যার ফলে শিক্ষকদের মাঝে বেতন কাঠামো ছাড়াও অন্যান্য কোন অসন্তোষ ছিলনা। এছাড়া বর্তমান সরকারের জাতীয় পে স্কেল ২০১৫ সর্বজনমহলে প্রশংসনীয় হয়েছে এবং শিক্ষকদের মাঝে কোন ধরণের অসন্তোষ ছিলনা বললেই চলে।  

৩। আমাদের দেশের বিশ্ববিদ্যালয়ের শিক্ষক নিয়োগের ক্ষেত্রে প্রধানত বিশ্ববিদ্যালয় পর্যায়ের পরীক্ষার রেজাল্ট এবং বিদেশে উচ্চশিক্ষা থাকার যোগ্যতা প্রাধান্য দেওয়া হয়। এ কারণে বিশ্ববিদ্যালয়ের শিক্ষকরা নিজেদেরকে বিসিএস বা অন্যান্য সমমানের সরকারী কর্মকর্তাদের চেয়ে নিজেদেরকে স্বাভাবিকভাবেই তুলনামূলক বেশী মেধাবী এবং অগ্রগণ্য মনে করে। মূলত এই মনস্তাত্ত্বিক চিন্তা ও শিক্ষাগত যোগ্যতার কারণেই বিশ্ববিদ্যালয় শিক্ষকসমাজ নিজেদেরকে অগ্রগণ্য হিসেবে দেখতে চায় তাদের সমসাময়িক অন্যান্য সরকারী কর্মকর্তাদের ক্ষেত্রে। বর্তমান প্রচলিত নিয়মে যেহেতু বিশ্ববিদ্যালয়ের পদোন্নতিতে শিক্ষাগত যোগ্যতার মাপকাঠিও বেশী তুলনামুলকভাবে একই পদে তৃতীয়গ্রেডের একজন অধ্যাপকে পদোন্নতি পাওয়ার সময়কাল অন্যান্য সরকারী প্রতিষ্ঠানের চেয়ে ভিন্ন কিংবা কম সময় প্রয়োজন হয়। তবে এতদিন পর্যন্ত যে বিশ্ববিদ্যালয়ের শিক্ষকদের মাঝে অন্যান্য সরকারী চাকুরীর মত সুবিধা না থাকলেও পদোন্নয়নে যে ধারা বিরাজমান তা যথেষ্ট যৌক্তিক হিসেবেই চিন্তা করা হয় এর কারণ হচ্ছে তাদের একাডেমীক ও গবেষণা, শিক্ষাগত যোগ্যতা। 

৪। গত এপ্রিল মাসে বিশ্ববিদ্যালয় মঞ্জুরি কমিশনের ১৪৬তম সভায় বাংলাদেশের পাবলিক বিশ্ববিদ্যালয়ের শিক্ষক নিয়োগের নিমিত্তে একটি অভিন্ন নীতিমালা প্রণয়ন করা হয়েছে। আর এই নতুন নীতিমালায় নতুন কোন সুবিধা না রেখেই বরং বিশ্ববিদ্যালয় শিক্ষকদের পদোন্নতির ধাপগুলো অমসৃণ করা হয়েছে যার ফলে একই পদের বিপরীতে অন্যান্য প্রতিষ্ঠানের কর্মরত চাকুরীজীবী যখন অভিজ্ঞতার আলোকে পদন্নোতি পাবে সেই একই পদে পদোন্নতির বা আর্থিক সুবিধা পেতে শিক্ষকদের ঐ পরিমান অভিজ্ঞতার পাশাপাশি নিজেদের যোগ্যতায় যেমন উচ্চশিক্ষা বৃত্তি অর্জন করে মাস্টার্স পিএইচ ডি অর্জন করতে হবে, সাথে সাথে তাদের যথেষ্ট সংখ্যক গবেষণাপত্র নামী প্রকাশনায় প্রকাশিত করেই অর্জন করতে হবে। শিক্ষক সমাজের মাঝে অসন্তোষের অন্যতম প্রধান কারণ তাদের বেতন কাঠামো যেমন আলাদা করা হয়নি আবার সমমানের আর্থিক সুবিধা পেতেও তাদের উচ্চতর ডিগ্রী প্রয়োজন। স্বাভাবিকভাবেই তাদের যোগ্যতার বিপরীতের মূল্যায়ন অভিন্ন নীতিমালায় সঠিকভাবে হয়নি। অভিন্ন নীতিমালা প্রয়োগ হলে বর্তমানের চেয়ে একজন শিক্ষকের নুন্যতম পাঁচ থেকে ছয় বছর সময় বেশী লাগবে তৃতীয় গ্রেডের অধ্যাপক পর্যায়ে পদোন্নতি পেতে। আর এই নীতিমালা যেমন পদায়নের ধাপগুলোই অমসৃণ করেনি বরংবর্তমানে উচ্চতর পদে কর্মরত শিক্ষকদের সাথে বৈষম্যের সৃষ্টি করবে। উদাহরণ সরূপ একই যোগ্যতা থাকা সত্ত্বেও যারা অভিন্ন নীতিমালায় পদোন্নতি পাবে তাদেরকে পূর্বসূরিদের চেয়ে অনুরূপ পাঁচ থেকে ছয় বছর অপেক্ষা করতে হবে। এছাড়াও বিশ্ববিদ্যালয়ের প্রশাসনিক ও বিভিন্ন কমিটির পদবী থেকেও সমভাবে বঞ্চিত হবে। 

৫। অভিন্ন নীতিমালায় শিক্ষক সমাজের অধিকাংশেরই প্রত্যাশার প্রতিফলন হয়নি। একটি যুগোপযোগী ও উচ্চশিক্ষার মান সমুন্নত রেখে গবেষণা নির্ভর নীতিমালা প্রণয়নের কথা বলা হলেও অসামঞ্জস্যতা রয়ে গেছে। উদাহরণ সুরূপ বলা যেতে পারে উন্নত দেশ গুলোতে যেখানে শিক্ষক নিয়োগে শুধুমাত্র স্নাতকও তার পরবর্তীস্তরের শিক্ষাকে প্রাধান্য দেওয়া হলেও আমাদের দেশে মাধ্যমিক ও উচ্চমাধ্যমিকের ফলাফলকে অপেক্ষাকৃত সমন্বয়হীনভাবে জুড়ে দেওয়া হয়েছে।  যেমন, সকল বিশ্ববিদ্যালয়ে প্রভাষক নিয়োগের ক্ষেত্রে শিক্ষক নিয়োগে  মাধ্যমিক ও উচ্চমাধ্যমিকের জিপিএ ৫ এর মধ্যে নুন্যতম ৪.৫০ থাকতে হবে বলা হয়েছে কিন্তু অনেক বিশ্ববিদ্যালয়ই আছে যেখানে ভর্তির জন্য নুন্যতম যোগ্যতা জিপিএ ৪.৫০ দরকার হয়না অর্থাৎ কোন একটি বিষয়ে একটি শিক্ষার্থী তার নুন্যতম ভর্তি যোগ্যতা দিয়ে যদি ঐ ক্লাসে স্নাতক এবং স্নাতকস্তরে প্রথমও হয় তার ক্ষেত্রে শুরুতেই বঞ্চিত করা হয়েছে। আবার সনাতন পদ্ধতির ক্ষেত্রে শিক্ষাগত যোগ্যতার আলোচনা করা হয়নি।

৬। বাংলাদেশে উচ্চ শিক্ষা ব্যাবস্থা ( বিশ্ববিদ্যালয় শিক্ষা) গবেষণামুখী নয় তার অনেকগুলো কারনের মাঝে একটা প্রধান কারন হলো শিক্ষক নিয়োগ ও পদোন্নতি গবেষনামুখী নয় যেখানে গবেষনায় অগ্রগামীদের জন্য কোন প্রণোদনা নেই। শিক্ষকদেরকে গবেশনায় উদ্বুদ্ধ করতে গবেষণা বিষয়ক প্রণোদনা কিংবা পদোন্নতির ক্ষেত্রে (নুন্যতম সংখ্যা ছাড়া) গবেষণাপ্রত্র বেশী থাকার কোন সুবিধার কথা বিবেচনা করা হয়নি। যেমন কোন একজন শিক্ষক বছরে অনেকগুলো গবেষণাপ্রত্র প্রকাশ করলেও তার যখন পদন্নোতি হবে অন্য একজন শুধুমাত্র নুন্যতম গবেষণাপ্রত্রদিয়ে একই সময়ে পদন্নোতি পাবেন তাহলে কেন একজন গবেষণায় আগ্রহী হবেন?! আবার শিক্ষকদের জন্য স্বতন্ত্র বেতন স্কেল না থাকায় ভালো মানের গবেষণা ও প্রকাশনার জন্য তার বেতনে কোন প্রণোদনা দেবার সুযোগ নেই। যদি এমন হতো একজন প্রভাষক কিংবা সহকারী অধ্যাপক যদি অনেক মানসম্পন্ন প্রকাশনা থাকার কারনে বেতন অনেক বাড়লো যা কিনা একজন অধ্যাপক যিনি প্রকাশনায় তেমন আগ্রহী নয় তার চেয়ে বেশি হয়ে গেল, তখন দেখা যাবে গবেষণা এবং প্রকাশনায় একটা সুস্থ প্রতিযোগিতা শুরু হবে।

৭। অভিন্ন নীতিমালায় প্রকাশনার ক্ষেত্রে কয়েকটি পরিচিত বিষয়  “স্বীকৃত জার্নালে প্রকাশনা, পিয়ার রিভিউ জার্নালে প্রকাশনা এবং এদানিং কালে ইম্প্যাক্ট ফ্যাক্টর জার্নালে প্রকাশনা” ব্যবহৃত হয়েছে কিন্তু যথাযথ ব্যাখ্যা দেওয়া হয়নি। এখানে স্বীকৃত বলতে কি বুঝানো হয় তা বোধগম্য নয়। স্বীকৃত বলতে কার দ্বারা স্বীকৃত অথবা কিসের মাধ্যমে স্বীকৃত তা পরিষ্কার নয়। পৃথিবীর প্রায় সব জার্নাল দাবি করে তারা পিয়ার রিভিউ, এবং অনেক স্ক্যাম জার্নাল দাবি করে তাদের ইম্প্যাক্ট ফ্যাক্টর অনেক। তাই এসব বিষয় পরিষ্কার না করলে মান কোনদিন বাড়বে বলে মনে হয় না। তাই একটা উপায় হতে পারে অনুমোদিত ইনডেক্স বলে দেওয়া ( যেমনঃ আই এস আই, এস সি আই)। অভিন্ন নীতিমালায় সহযোগী অধ্যাপক থেকে অধ্যাপক হতে হলে নুন্যতম ৫ বছর শিক্ষকতার সাথে ৬ টি প্রকাশনা প্রয়োজন। ভাল মানের গবেষণা প্রকাশনার জন্য ৫ বছরে ৬ টি প্রকাশনা সকল বিষয়ের ক্ষেত্রে সমভাবে সম্ভব নয় যদি না গবেষণা ক্ষেত্র (গবেষণা উপকরণ, গবেষণা ফান্ড) তৈরি করা যায়। গবেষণাপত্রের শর্ত আরোপের ক্ষেত্রে প্রয়োজন যথাযথ গবেষণা ক্ষেত্র তৈরি করা। 

উচ্চশিক্ষায় পোস্টডক্টরাল ছুটিকে নিরুৎসাহিত করা হয়েছে। সার্বিকভাবে অভিন্ন নীতিমালা প্রণয়ন করতে গিয়ে অস্পষ্টতা, অসামঞ্জস্যতা ও বিভিন্ন ক্ষেত্রে বৈষম্যতার সৃষ্টি হয়েছে।  অভিন্ন নীতিমালার ক্ষেত্রে সুশৃংখল ও বৈষম্যহীন পদ্ধতি প্রণয়ন হবে এইটাই শিক্ষক সমাজ কামনা করে।
